1. Gli studenti che non intendono continuare gli studi universitari possono rinunciare formalmente al proseguimento degli stessi manifestando in modo chiaro ed esplicito, senza condizioni, termini o clausole che ne restringano l’efficacia, la loro volontà. Tutti i certificati rilasciati, relativi alla carriera universitaria precedentemente e regolarmente percorsa, sono integrati da una dichiarazione attestante la rinuncia agli studi.
La rinuncia è irrevocabile e incondizionata, comporta l’estinzione della carriera universitaria percorsa e produce la perdita della condizione di studente; non esclude la possibilità di una nuova immatricolazione, anche al medesimo corso di studio, purché attivo e nel rispetto delle regole di ammissione.
Gli studenti che si immatricolano ai corsi di laurea magistrale e rinunciano agli studi nel primo periodo didattico, salvo gravi e giustificati motivi non possono accedere al medesimo o altro corso di laurea Magistrale nel II periodo didattico.
Gli studenti che decidono di rinunciare agli studi devono saldare il debito complessivo contratto nei confronti del Politecnico per formalizzare la rinuncia. Per tutto ciò che concerne le tasse universitarie si rimanda a quanto previsto dal Regolamento Tasse.