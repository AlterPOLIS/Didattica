1. L'esame di profitto costituisce la procedura di verifica dell'acquisizione delle competenze individuali previste dagli obiettivi formativi degli insegnamenti.
2. Di norma lo studente dei corsi di studio di I e II livello potrà sostenere l’esame degli insegnamenti presenti nel proprio carico didattico dell’anno di iscrizione solo dopo che detti insegnamenti siano stati impartiti, quindi gli esami degli insegnamenti erogati nel secondo periodo didattico possono essere sostenuti a partire dalla sessione di luglio.
L’esame può essere sostenuto fino all’ultimo anno accademico di attivazione dell’insegnamento: pertanto, qualora un insegnamento venga spento, sarà possibile sostenere l’esame fino all’ultima sessione d’esami dell’anno precedente (novembre). Di norma, dopo tale termine l’insegnamento non superato sarà sostituito nel carico didattico da un insegnamento attivo indicato dal Collegio del proprio corso di studio.
3. Per i corsi di studio di I e II livello gli appelli sono organizzati in sei sessioni annuali (invernale, primaverile, estiva, autunnale, post-autunnale). Le sessioni di esami di profitto invernale e quella estiva sono previste al termine, rispettivamente, del I e II periodo didattico. Tali sessioni prevedono due appelli per gli insegnamenti del periodo didattico appena concluso e un appello per gli insegnamenti dell’altro periodo. 
Nelle sessioni in cui sono previsti due appelli è consentito ripetere l’esame non superato. Le sessioni primaverile, autunnale e post-autunnale prevedono un solo appello per tutti gli insegnamenti dell’anno accademico. Le date delle sessioni degli esami di profitto e degli appelli sono pubblicate annualmente nel portale della didattica, di norma, all’inizio dell’anno accademico e comunque con congruo anticipo. Una volta fissata la data degli appelli non può essere anticipata. 
Eventuali richieste di deroghe, per gravi e giustificati motivi, devono essere autorizzate dal Vice Rettore per la Didattica.
E’ obbligatoria la prenotazione all’appello da effettuarsi attraverso l’apposita procedura presente nella pagina personale dello studente nel Portale della Didattica.
4. Gli esami di profitto devono essere sostenuti esclusivamente con la Commissione d'esame, individuata dalla struttura didattica di competenza per l’anno accademico di riferimento, 
presieduta, di norma, dal docente titolare dell’insegnamento. 
5. Salvo diverse disposizioni, durante le prove non è consentito l’uso di apparecchiature elettroniche che potrebbero permettere il collegamento con soggetti o fonti esterne per acquisire informazioni utili allo svolgimento delle prove. Le prove devono essere svolte individualmente e devono essere frutto delle proprie capacità. Chiunque sia trovato a copiare può essere deferito alla commissione di disciplina. Nei casi in cui sia necessario avvalersi di documenti o testi occorre attenersi alle norme in materia di diritto d’autore e citare sempre la fonte dalla quale sono stati acquisiti.
