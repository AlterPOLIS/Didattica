1. La sospensione è un’ interruzione volontaria e temporanea della carriera dello studente. 
Può essere concessa ad uno studente iscritto regolarmente nei seguenti casi:
a) iscrizione ad un corso di studi presso un'Università estera, limitatamente alla durata normale degli studi e per un periodo non inferiore ad un anno accademico;
b) iscrizione ad un corso di specializzazione, dottorato di ricerca o master di I/II livello, limitatamente alla durata normale degli studi e per un periodo non inferiore ad un anno accademico;
c) iscrizione ad un corso di studio presso un'Accademia militare;
d) svolgimento del servizio militare o civile, per l’anno accademico nel quale si svolge il servizio;
e) maternità/paternità (per l’anno di nascita del figlio o per quello successivo);
f) in caso di ricovero ospedaliero prolungato o infermità gravi dello studente o di un familiare.
2. La sospensione deve essere richiesta nell'anno accademico precedente quello per cui la si richiede. 
Di conseguenza l’iscrizione all'anno accademico per cui si chiede la sospensione non deve essere effettuata. Nei soli casi di cui al precedente punto 1 e) e 1 f) è possibile richiedere la sospensione pur avendo formulato l’iscrizione.
3. La sospensione può essere chiesta una sola volta nel corso della carriera universitaria nei casi
di cui al precedente punto 1 a), b), c), d), mentre non è soggetta a restrizioni per i casi di cui al
precedente punto 1 e) e 1 f).
4. Allo studente immatricolato (quindi iscritto per la prima volta a questo Ateneo) la sospensione può essere concessa solo per i casi di cui al precedente punto 1 e) e 1 f).
5. Durante il periodo di sospensione lo studente non può compiere alcun atto di carriera (sostenere esami, preparare la prova finale/tesi etc). Lo studente può richiedere alla segreteria il rilascio di certificati relativi alla propria carriera, sui quali verrà riportato il periodo di interruzione ma non la motivazione della stessa.
6. Le modalità per effettuare la richiesta di sospensione e la successiva ripresa degli studi sono pubblicate nel Portale della Didattica.
7. Gli eventuali anni di sospensione non vengono computati nel calcolo dei termini per la decadenza.