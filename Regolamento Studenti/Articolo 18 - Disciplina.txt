1. Lo studente, iscritto ad uno dei percorsi di studio erogati dal Politecnico è tenuto ad osservare le norme di legge, statutarie e regolamentari e le regole civili di convivenza e ad astenersi dal danneggiamento dei beni di proprietà dell'Ateneo o di terzi che anche temporaneamente vi si trovino. Gli studenti sono tenuti a osservare comportamenti rispettosi dell’integrità personale e della dignità altrui nonché del decoro dei luoghi nei quali si svolge l’insegnamento e la ricerca.
Sono altresì tenuti ad astenersi da comportamenti lesivi dell’immagine e del decoro dell’istituzione universitaria, anche al di fuori delle sedi universitarie, quando i fatti siano riconosciuti connessi allo status di studente e lesivi della dignità e onore dell'Ateneo.
2. Agli studenti colpevoli di suddetti comportamenti possono essere inflitte le seguenti sanzioni disciplinari:
a) ammonizione;
b) sospensione da uno o più esami di profitto per un periodo determinato;
c) esclusione temporanea dall’utilizzo di servizi quali biblioteche, laboratori, WI-FI, ecc., per un periodo determinato;
d) esclusione temporanea o definitiva dalla possibilità di ottenere benefici economici dal Politecnico e/o l’assegnazione di collaborazioni part-time;
e) esclusione temporanea dal Politecnico con inibizione di qualsiasi atto di carriera, compreso il trasferimento ad altra sede o altro corso di studio, fino ad un massimo di 3 anni.
3. Le sanzioni inflitte non pregiudicano il diritto – dovere del Politecnico di rivolgersi all’autorità giudiziaria nel caso di reati civili o penali.
4. La giurisdizione disciplinare sugli studenti spetta al Rettore e al Senato Accademico.
5. Il Senato Accademico nomina, su proposta del Rettore, una commissione di disciplina delegata, che avvia l’esame dei fatti a seguito di relazioni scritte a lei indirizzate. Il Senato Accademico dovrà nominare uno studente tra gli iscritti ai corsi di laurea di I e di II livello e uno iscritto tra i corsi di Dottorato; essi integreranno la commissione in relazione al livello di studi dello studente oggetto di convocazione (per gli studenti di Master e della Scuola di Specializzazione integrerà la commissione il componente iscritto al Dottorato).
6. La commissione convoca lo studente, per sentire le sue difese, prima di comminare una sanzione.
7. La sanzione eventualmente inflitta dalla commissione è comunicata dalla stessa allo studente per iscritto. Lo studente può proporre appello al Rettore, entro dieci giorni lavorativi dalla data della notifica; la decisione del Rettore è inappellabile.
8. In caso di congedo per altro Ateneo, le sanzioni disciplinari inflitte sono registrate nella carriera universitaria dello studente.