1. Per congedo s’intende il trasferimento da parte di uno studente iscritto al Politecnico di Torino che intenda proseguire il proprio percorso di studi di I o di II livello presso un altro Ateneo o Istituto di Istruzione Superiore. E’ responsabilità dello studente interessato informarsi preventivamente presso l’Ateneo di destinazione in merito ai termini, alle modalità e alle date per effettuare la procedura di trasferimento.
La domanda di congedo deve essere predisposta secondo le procedure definite dall’Ateneo.
Se il corso di studio di destinazione del trasferimento è a numero programmato è necessario il nulla osta dell'università d'accoglienza, da richiedersi alla segreteria dell’Ateneo in cui lo studente intende trasferirsi. Qualora lo studente trasferito ritorni presso il Politecnico senza aver compiuto alcun atto di carriera universitaria è reintegrato nella carriera precedente, salvo il caso in cui nell’anno accademico di rientro incorra la decadenza. Lo studente non può tornare presso il Politecnico nello stesso anno accademico salvo giustificati gravi motivi. 
Dopo il trasferimento allo studente sono precluse qualsiasi attività accademica e la fruizione di qualsiasi servizio didattico e amministrativo. In particolare a partire dalla data di presentazione della domanda di trasferimento allo studente non è più consentito sostenere alcun esame di profitto.
2. Per passaggio interno s’intende il cambio di corso di studio da parte di studenti dell’Ateneo che intendano proseguire il proprio percorso di studi presso un diverso corso di studio.
Possono presentare domanda di passaggio interno ad altro corso di laurea gli studenti che hanno conseguito i crediti previsti dai Regolamenti didattici dei corsi di studio per poter accedere agli insegnamenti offerti nel secondo anno del corso di laurea.
Per l’accesso ai corsi di studio per i quali è previsto il numero programmato è necessario attenersi alle disposizioni annuali pubblicate nel portale della didattica che indicheranno i casi per i quali è previsto il sostenimento della prova di ammissione.
Per i corsi di laurea magistrale i passaggi sono consentiti previo valutazione dei requisiti curriculari, della personale preparazione e dei requisiti linguistici previsti dai Regolamenti Didattici dei corsi di studio.
Annualmente nel Portale della Didattica sono pubblicate le modalità e le scadenze per il trasferimento da un corso di studio ad un altro, sia all’interno del Politecnico, sia da o per altra università.
Lo studente che chiede il passaggio ad altro corso di studio del Politecnico è iscritto nel nuovo corso, previa delibera del C o l l e g i o d e l corso di studio, il quale delibera individuando la parte della carriera che viene convalidata e la parte da svolgere.
3. Lo studente che intende chiedere il trasferimento da altra Università italiana al Politecnico di Torino deve presentare domanda dopo aver preso visione delle disposizioni annuali che il Politecnico pubblica nel portale della didattica nelle quali sarà precisata l’eventuale necessità del sostenimento della prova di ammissione o per le lauree magistrali la valutazione dei requisiti curriculari, della personale preparazione e dei requisiti linguistici previsti dai Regolamenti Didattici dei corsi di studio nonché le modalità e le scadenze entro le quali avviare il trasferimento.
In ogni caso gli studenti provenienti da altri Atenei, di norma, dovranno acquisire presso il Politecnico di Torino almeno 60 crediti inclusa la prova finale per conseguire il titolo di primo livello e 50 crediti oltre la tesi per conseguire il titolo di secondo livello.
La Segreteria Studenti del Politecnico, ricevuto il foglio di congedo trasmette la documentazione al Collegio del corso di studio competente, il quale delibera individuando la parte della carriera che viene convalidata e la parte da svolgere.